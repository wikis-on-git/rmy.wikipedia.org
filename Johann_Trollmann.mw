[[Chitro:Trollmanngross.jpg|thumb|250px|right|<center>'''Johann (Rukeli) Trollmann'''<center>]]
Johann  Rukeli Trollman (1907-1943) 
And-o Tirdaraj [3-to chon] e bershesko 1933 kerdili kompetìcia e boksaki and-i [[Jermaniya]] thaj jekh зut iklislo angluno (kampiòno) and-i kategòria e dopaś pharengi. Lesqo anav sas Erich Seeling, no o komite e sportesko, kaj sas sa nazistǎ, peravdǎ les kotar-o tìtlo odoleske so sas зut, nas Jermàno. 3i k-o Baredivaj, na aćhilo niekh kampiòno and-akaja kategòria. Kerdili palem i kompetìcia mashkar duj neve boksèrǎ: jekh "Ariàno", o Adolf Witt, thaj p-e aver rig, o Johann Trollman. Akaja nevi kompetìcia na fajol sas e nazistenke, odoleske so o Trollman sas [[Sinti|Sinto]], pinзardo sar Sinto : leske sportesko anav sas o "Zigeuner". Nùmaj nas so te keren, ov sas but pinзardo thaj sa e jermana kamen sas les but, sas zorales populàro. E nazìstǎ na kamen sas te azbaven o xatǎripen e bute gaзenko thaj mukhle les te kerel i kompetìcia, na chudine les avri. Mamuj lesθe sas o Witt, odoleske nùmaj ov sas les shànca te marel e Trollmanes thaj e nazìstǎ uзaren sas chachipnasθe te peravdǒl o "Zigeuner", kaj te iklǒn kadial kotar-i problèma.

P-o 9-to Baredivaj [6-to chon], o "Zigeuner" telǎvdǎ e Wittes. Anda sa e 12 ròundura, o terno Trollman (sas 26-bershengo) kheldǎ trujal o Witt, mardǎ les, kìdias virama thaj agoral laзǎkerdilo o "Ariàno". E nazìstǎ xale but xoli thaj phende so i kompetìcia iklisli ćhućh-ćhućh (nul-nul). Kana dikhle akava bangipen, sa e gaзe so avile sas te dikhen i kompetìcia xolosàjle, uśtile, kerde bari protèsta thaj phàrdine te phagen sa and-i sàla.

Agoral, e nazìstǎ telile thaj dine e Trollmanes o tìtlo Jermaniako kampiòno e dopash-pharenko. Imediat, e sportesqi revìsta "Boxsport" lias te kuśel les, phenindor so lesqe dumukha nane germanikane, so maj but khelel teàtro desar bòksa thaj so si les "rromano biangliзanǎveripen" (so o aver manush nashti te зanel anglal sar ka marel, odoleske so e Roma nanaj len sistèma and-i bòksa). Pala oxto dives, line lesθar palem o tìtlo thaj phagle leski karièra.

O Trollman na aćhilo kadial, makhlǎ pe bala lole thaj avilo anda jekh aver kompetìcia. Odovar na kheldǎ trujal o aver boksièro, aćhilo tordo k-o mashkar e ringesko sar belut thaj xalǎ sa e dumukha. K-o 5-to round, peravdilo sa pherdo rat thaj sas avrićhudino e sportestar.

Bersha palal, trin phrala leske sas bićhalde and-e [[Poraimos|logòra e koncentraciake]] thaj ov gelo and-e Hitlereski àrmia and-o b. 1939. Mardǎ pe and-i infanterìa k-o rusikano chekat thaj, kana avilo khere and-o b. 1942, te dikhel pe manushen, i Gestapo astardǎ les thaj bichaldǎ les and-o logòro e koncentraciako Neuengamme, kaj musaj sas te kerel e maj phare butǎ. Kana e zorale SS-mànǎ e logoreske kidinǒn sas te keren zèvka, akharen sas les te maren les p-i bòksa, akana so sas 35-bershengo, bi xalo, bokhalo, khindo, nasvalo thaj avel sas len p-o baro asaipen te peraven e "Jermaniake kampiones" aj te laзǎkeren les. P-o 9-to Februàra [2-to chon] 1943, e SS-mànǎ dine les karie (pushke) and-o Neuengamme thaj mudarde les.


Ando bersh 2003 (60 bersha pal leskero meriben) o "Deutscher Berufsboxerverband" (boxengero organisatio ando Jermanija) delas les o titlo "Deutscher Meister" (jermano champion).
Akana ando leskero forro Hannover si o Johannes-Trollmann-Weg (J.-T.-Drom).

[[Shopni:Roma]]
