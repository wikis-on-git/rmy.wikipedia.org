[[Chitro:Trollmanngross.jpg|thumb|250px|right|<center>'''Johann (Rukeli) Trollmann'''<center>]]
Johann  Rukeli Trollman (1907-1943) 
And-o Tirdaraj [3-to chon] e bershesko 1933 kerdili kompetìcia e boksaki and-i [[Jermaniya]] thaj jekh зut iklislo angluno (kampiono) and-i kategoria e dopash pharengi. Lesqo anav sas Erich Seeling, no o komite e sportesko, kaj sas sa nazista, peravda les kotar-o tìtlo odoleske so sas зut, nas Jermano. 3i k-o Baredivaj, na achilo niekh kampiono and-akaja kategoria. Kerdili palem i kompetìcia mashkar duj neve boksera: jekh "Ariano", o Adolf Witt, thaj p-e aver rig, o Johann Trollman. Akaja nevi kompetìcia na fajol sas e nazistenke, odoleske so o Trollman sas [[Sinti|Sinto]], pinзardo sar Sinto : leske sportesko anav sas o "Zigeuner". Numaj nas so te keren, ov sas but pinзardo thaj sa e jermana kamen sas les but, sas zorales popularo. E nazìsta na kamen sas te azbaven o xataripen e bute gaзenko thaj mukhle les te kerel i kompetìcia, na chudine les avri. Mamuj lesθe sas o Witt, odoleske numaj ov sas les shanca te marel e Trollmanes thaj e nazìsta uзaren sas chachipnasθe te peravdol o "Zigeuner", kaj te iklon kadial kotar-i problema.

P-o 9-to Baredivaj [6-to chon], o "Zigeuner" telavda e Wittes. Anda sa e 12 rondura, o terno Trollman (sas 26-bershengo) khelda trujal o Witt, marda les, kìdias virama thaj agoral laзakerdilo o "Ariano". E nazìsta xale but xoli thaj phende so i kompetìcia iklisli chuch-chuch (nul-nul). Kana dikhle akava bangipen, sa e gaзe so avile sas te dikhen i kompetìcia xolosajle, ushtile, kerde bari protesta thaj phardine te phagen sa and-i sala.

Agoral, e nazìsta telile thaj dine e Trollmanes o tìtlo Jermaniako kampiono e dopash-pharenko. Imediat, e sporteski revìsta "Boxsport" lias te kushel les, phenindor so lesqe dumukha nane jermanikane, so maj but khelel teatro desar boksa thaj so si les "romano biangliзanaveripen" (so o aver manush nashti te зanel anglal sar ka marel, odoleske so e Roma nanaj len sistèma and-i boksa). Pala oxto dives, line lesθar palem o tìtlo thaj phagle leski kariera.

O Trollman na achilo kadial, makhla pe bala lole thaj avilo anda jekh aver kompetìcia. Odovar na khelda trujal o aver boksiero, achilo tordo k-o mashkar e ringesko sar belut thaj xala sa e dumukha. K-o 5-to round, peravdilo sa pherdo rat thaj sas avrichudino e sportestar.

Bersha palal, trin phrala leske sas bichalde and-e [[Poraimos|logora e koncentraciake]] thaj ov gelo and-e Hitlereski armia and-o b. 1939. Marda pe and-i infanterìa k-o rusikano chekat thaj, kana avilo khere and-o b. 1942, te dikhel pe manushen, i Gestapo astarda les thaj bichalda les and-o logoro e koncentraciako Neuengamme, kaj musaj sas te kerel e maj phare buta. Kana e zorale SS-mana e logoreske kidinon sas te keren zevka, akharen sas les te maren les p-i boksa, akana so sas 35-bershengo, bi xalo, bokhalo, khindo, nasvalo thaj avel sas len p-o baro asaipen te peraven e "Jermaniake kampiones" aj te laзakeren les. P-o 9-to Februara [2-to chon] 1943, e SS-mana dine les karie (pushke) and-o Neuengamme thaj mudarde les.


Ando bersh 2003 (60 bersha pal leskero meriben) o "Deutscher Berufsboxerverband" (boxengero organisatio ando Jermanija) delas les o titlo "Deutscher Meister" (jermano champion).
Akana ando leskero forro Hannover si o Johannes-Trollmann-Weg (J.-T.-Drom).

[[Shopni:Roma]]
