[[Chitro:Trollmanngross.jpg|thumb|250px|right|<center>'''Johann (Rukeli) Trollmann'''<center>]]
Johann  Rukeli Trollman (1907-1943) 
And-o Trintonay [3-to chon] e bershesko 1933 kerdili kompetîsia e boksaki and-i [[Jermaniya]] thaj Yek but iklislo angluno (kampiono) and-i kategoria e dopash pharengi. Lesko alav sas Erich Seeling, no o komite e sportesko, kaj sas sa nasista, peravda les kotar-o tîtlo odoleske so sas but, nas Jermano. 3i k-o Baredivai, na achilo niekh kampiono and-akaya kategorîa. Kerdili palem i kompetîsia mashkar dui neve boksera: Yek "Ariano", o Adolf Witt, tay p-e aver rig, o Johann Trollman. Akaya nevi kompetîsia na fajol sas e nasistenke, odoleske so o Trollman sas [[Sinti|Sinto]], pinjardo sar Sinto : leske sportesko alav sas o "Zigeuner". Numay nas so te keren, ov sas but pinjardo tay sa e jermana kamen sas les but, sas zorales popularo. E nasîsta na kamen sas te asbaven o xataripen e bute gadjenko tay mukhle les te kerel i kompetîsia, na chudine les avri. Mamuy leske sas o Witt, odoleske numaj ov sas les shanca te marel e Trollmanes thaj e nasîsta usaren sas chachipnaske te peravdol o "Zigeuner", kay te iklon kadial kotar-i problemâ.

P-o 9-to Shovtonai [6-to chon], o "Zigeuner" telavda e Wittes. Anda sa e 12 rondura, o terno Trollman (sas 26-bershengo) khelda trujal o Witt, marda les, kîdias virama thaj agoral laзakerdilo o "Ariano". E nasîsta xale but xoli tay phende so i kompetîsia iklisli chuch-chuch (nul-nul). Kana dikhle akava bangipen, sa e gadje so avile sas te dikhen i kompetîsia xolosayle, ushtile, kerde bari protesta tay phardine te phagen sa and-i sala.

Agoral, e nasîsta telile tay dine e Trollmanes o tîtlo Jermaniako kampiono e dopash-pharenko. Imediat, e sporteski revîsta "Bokssport" lias te kushel les, phenindor so leske dumukha nane jermanikane, so may but khelel teatro desar boksa tay so si les "romano bianglikanaveripen" (so o aver manush nashti te mangel anglal sar ka marel, odoleske so e Roma nanay len sistêma and-i boksa). Pala oxto dives, line leskar palem o tîtlo tay phagle leski kariera.

O Trollman na achilo kadial, makhla pe bala lole tay avilo anda yek aver kompetîsia. Odovar na khelda troyal o aver boksiero, achilo tordo k-o mashkar e ringesko sar belut tay xala sa e dumukha. K-o 5-to round, peravdilo sa pherdo rat tay sas avrichudino e sportestar.

Bersha palal, trin phrala leske sas bichalde and-e [[Poraimos|logora e konsentrasiake]] tay ov gelo and-e Hitlereski armiya and-o b. 1939. Marda pe and-i infanterîa k-o rusikano chekat tay, kana avilo khere and-o b. 1942, te dikhel pe manushen, i Gêstapo astarda les tay bichalda les and-o logoro e konsentrasiako Neuengamme, kay musay sas te kerel e maj phare buta. Kana e sorale SS-morshes  e logoreske kidinon sas te keren sevka, akharen sas les te maren les p-i boksa, akana so sas 35-bershengo, bi xalo, bokhalo, khindo, nasvalo tay avel sas len p-o baro asaipen te peraven e "Jermaniake kampiones" aj te lasakeren les. P-o 9-to Duitonai [2-to chon] 1943, e SS-morshes  dine les karie (pushke) and-o Neuengamme tay mudarde les.


Ando bersh 2003 (60 bersha pal leskero meripen) o "Deutscher Berufsboxerverband" (boksengero organisasyiona ando Jermaniya) delas les o tîtlo "Deutscher Meister" (jermano champion).
Akana ando leskero [[foro]] Hannover si o Johannes-Trollmann-Weg (J.-T.-Drom).

[[Shopni:Roma]]
